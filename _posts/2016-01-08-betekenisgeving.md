---
inFeed: true
hasPage: true
inNav: true
inLanguage: null
starred: false
keywords: []
description: Bewust worden en kiezen
datePublished: '2016-01-08T10:11:35.257Z'
dateModified: '2016-01-08T10:09:30.472Z'
title: Betekenisgeving
author: []
authors: []
publisher:
  name: null
  domain: null
  url: null
  favicon: null
sourcePath: _posts/2016-01-08-betekenisgeving.md
published: true
url: betekenisgeving/index.html
_type: Article

---
**Heb je er ook wel eens bij stil gestaan dat iemand bij dezelfde gebeurtenis een andere reactie had dan jij? Of het bij dezelfde werkgever minder leuk vindt dan jij? Als je erop gaat letten dan zal je merken dat dit vaak zo is. Er is veel hetzelfde tussen ons mensen en toch zijn we ook zo verschillend.**  
Wij mensen hebben een binnenwereld waarmee wij ons in de buitenwereld begeven. Onze binnenwereld hebben wij vanaf onze geboorte gevormd onder invloed van onze opvoeding, cultuur, religie en talloze andere factoren. Wij hebben naast onze ouders allemaal wel voorbeelden van mensen en gebeurtenissen die van betekenis zijn (geweest) in ons leven. Ieder mens is vanuit dit perspectief uniek.

Onze binnenwereld vormen wij vanaf onze geboorte tot volwassenheid. De ervaringen die wij opdoen in het opgroeien zijn vooral in onze eerste jaren bepalend omdat wij nog afhankelijk zijn van ouderfiguren en wij onze ervaringen veel intenser beleven en opslaan. Onze binnenwereld is onderdeel van onze persoonlijkheid. Het is ons referentiekader, het maakt deel uit van wie wij zijn, van onze identiteit.

Er gebeurt van alles in de buitenwereld en de buitenwereld verandert steeds voor ons door de gebeurtenissen die wij meemaken. Als sociale, samenlevende en samenwerkende wezens moeten wij ons tot elkaar kunnen verhouden. Daarom maken wij de buitenwereld die wij met elkaar delen steeds zoveel mogelijk passend op onze binnenwereld. Door betekenis te geven aan de gebeurtenissen in ons dagelijks leven, kunnen wij de buitenwereld weer laten passen op onze binnenwereld.

Wij mensen zijn hier heel goed in, het lukt bijna altijd. Als het moet kunnen wij zelfs ontkennen dat een gebeurtenis heeft plaatsgevonden. Of dat een gebeurtenis met duidelijk veel impact, wel meevalt. Of een gebeurtenis met weinig impact, ver-schrik-ke-lijk is.

"Zie je wat je gelooft? Of geloof je wat je ziet?" - Arnold van Veen

Nou hebben wij mensen gelukkig het vermogen om onze betekenisgeving te toetsen aan de werkelijkheid. Hiervoor moeten wij alleen wel bereid zijn om onze eerste beweging om de buitenwereld passend te maken op onze binnenwereld even te stoppen. En dus even te verduren dat het niet helemaal past. Een voorbeeld: je wordt niet uitgenodigd voor een meeting waar je altijd bij bent. Je kent een gevoel van buitengesloten zijn en je maakt de buitenwereld weer passend op je binnenwereld met de betekenisgeving: "Ze moeten mij niet", "Ze zijn bang voor me", of "Ik ben te kritisch". De werkelijkheid is dat je geen uitnodiging voor de meeting hebt. En dat de betekenis die jij eraan geeft kan kloppen. En het kan aan nog heel veel andere aspecten liggen. Misschien regelen ze wel een surprise party voor je of is door een foutje van de nieuwe secretaresse de helft van de mensen niet uitgenodigd. Jouw betekenisgeving toetsen aan de werkelijkheid doe je in dit voorbeeld door te checken bij de organisator wat de reden is dat jij niet bent uitgenodigd.

Om de werkelijkheid te onderzoeken moet je dus even verduren dat de buitenwereld nog niet helemaal past op je binnenwereld. En voor je het weet gaat er een hele nieuwe wereld voor je open.

Leuk? Dat hangt natuurlijk af van de betekenis die je eraan geeft.

Alex Lagas
![](https://the-grid-user-content.s3-us-west-2.amazonaws.com/1c238727-c809-4135-90d4-998b5d1109b7.jpg)